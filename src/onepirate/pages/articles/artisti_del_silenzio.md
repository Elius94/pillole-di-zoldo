## Artisti del Silenzio

<p align="center">
    <img width="50%" src="../EL_05356.webp" alt="Artisti del Silenzio"/>
</p>

> L’artista è colui che attinge alla creatività per realizzare. Realizzare un dipinto, un libro, una statua. L’artista fantastica nell’universo delle cose che non esistono ancora, lo esplora in lungo e in largo. In questo ambiente, che in matematica sarebbe definito “spazio di dimensione infinita”, l’astronauta può afferrare un elemento e dargli forma. Può addirittura trovare se stesso. 

La galassia dove sono atterrati i nostri artisti è quella della fotografia. Ma la nostra storia ci porta su un pianeta di questa galassia, irto di rilievi solitari e monolitici, di profonde valli boscose al di sotto di essi. Alcuni hanno affondato da subito le radici nel suo suolo, altri lo hanno raggiunto dopo mille peripezie, tornando a farlo non appena hanno un briciolo di tempo. La cosa che al contempo li accomuna e li distingue è il modo che trovano per colorarlo. Sempre nel silenzio, con due profili familiari e materni a osservare silenti da lassù le loro avventure. 
Silenzio. 

Il concetto stesso di silenzio attinge a piene mani alla montagna per mostrarsi e farsi comprendere. La montagna è enorme e silenziosa. Spesso il suo silenzio inghiotte e impressiona. 

I fotografi si nutrono di silenzio, sono sfuggenti. Si appostano nel silenzio e danno vita ad arte silenziosa. Ma che può essere tanto forte da fare rumore. Nel silenzio della montagna i pochi suoni risuonano più forti e nitidi che altrove. Come i loro scatti.

