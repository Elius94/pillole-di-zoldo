## PdZ incontra: Matteo Righetto

<p align="center">
    <img width="50%" src="../IMG_0169.JPG"/>
</p>

>Pillole di Zoldo incontra è dialogare con un ospite in una silenziosa radura. E’ un momento d’incontro, di confronto, col passato della montagna e con il suo futuro. E’ un’occasione per condividere punti di vista, prospettive, suoni ed idee.


### Location

<p align="center">
    <img width="50%" src="../IMG_4030.JPG"/>
</p>

La Val di Zoldo è rimasta fuori dal greto del torrente del turismo di massa. Questo ne ha preservato quasi intatto il legame con la tradizione. È un mugo solitario tra le rocce di un ghiaione, il gorgoglìo di un ruscello nel cuore del bosco.
Il vento della modernità qui non ha levigato la spigolosa affumicata scorza dei tabià, le fontane centenarie in stretti vicoli di pietra. È un laboratorio di raccolta di dettagli, scenario di storie sbiadite ma mai realmente morte.
Spesso si tende a guardare al futuro con timore ed incertezza. Eppure gli alberi che si slanciano più in alto sono anche quelli con le radici avvinghiate più a fondo al suolo. Il Mas de Sabe respira ricordi, ha un battito vitale tutto suo, e sembra l’orologio attorno al quale ruotano come pianeti gli elementi naturali che lo circondano.
Un edificio testimone del passato che sta per imbarcarsi in un nuovo viaggio, ancora una volta precursore dell’avanzare del tempo, quasi sentisse la responsabilità di guidare la Valle verso nuovi orizzonti.


### Temi

Quale futuro aspetta la montagna? Rispondere a questo quesito è molto difficile, e il farlo presuppone dialogo, fantasia, sogni e paure. 
L’obiettivo di Pillole di Zoldo incontra è quello di entrare a fondo nell’intimità della montagna, nel rapporto silenzioso che ognuno instaura con lei. Di capire il valore dei ricordi, dei luoghi abbandonati, di tutti quegli importantissimi dettagli insignificanti che rendono un posto unico. Delineare il valore del recupero, della cultura e delle tradizioni. Della lentezza in un mondo che corre veloce.
Altri valori invece sono un punto fermo ed indiscusso, come l’ecosostenibilità. L’intero evento sarà il più possibile ecosostenibile: non si raggiungerà Costa (il punto di partenza della passeggiata) in auto, ma con una navetta o a piedi. Ci si sdraierà nel prato, e se si dovessero produrre rifiuti saranno presenti contenitori per la raccolta differenziata.


### L’ospite

Il protagonista del dialogo, con cui esploreremo i temi dei suoi libri profondamente legati alla montagna e proveremo ad immaginare un futuro per essa, è Matteo Righetto. 

Matteo Righetto ha esordito con Savana Padana (TEA, 2012), seguito dai romanzi La pelle dell’orso (Guanda, 2013), da cui è stato tratto un film con Marco Paolini, Apri gli occhi (TEA, 2016, vincitore del Premio della Montagna Cortina d’Ampezzo), Dove porta la neve (TEA, 2017) e I prati dopo di noi (Feltrinelli, 2020).
Per Mondadori ha scritto la trilogia Senza Patria – che comprende i romanzi L’anima della frontiera (2017), L’ultima patria (2018), La terra promessa (2019) – e, insieme a Mauro Corona, Il passo del vento (2019).
La sua trilogia è diventata un caso letterario internazionale con traduzioni in molti Paesi, tra cui Stati Uniti, Gran Bretagna, Canada, Australia, Germania, Olanda.
Per il Teatro Stabile del Veneto ha scritto Da qui alla Luna, portato in scena da Andrea Pennacchi e L'anno dei sette inverni, finalista in diversi festival cinematografici internazionali dedicati alla montagna.
Nel 2019 ha ricevuto il Premio Internazionale Dolomiti UNESCO.

<p align="center">
    <img width="50%" src="../videorighetto.jpg" href="https://www.youtube.com/watch?v=kWWyrJryFl8&t=18s"/>
</p>




